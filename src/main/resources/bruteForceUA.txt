Перший теплий вітер зустрічає на ізюмській трасі з її безсонним рухом. У знищеному селі обіч — весна: обвуглене збіжжя, що тліло всю зиму, випускає вперті паростки скрізь по руїнах зерносховища. Посічена обстрілами посадка зеленіє в половину висоти: зелено-чорний прапор. За нею темніє згорілий танк. Ще далі, на обрії, вийшов орати трактор. Влітку вирви на цьому полі обростуть по краю шавлією.
У бганках подільського ландшафту виблискують кольоровими мозаїками хати з мальованими віконницями. Волоські горіхи схиляються,
гладять лобове скло. Авто стрибає з горба в долину, і серце стрибає, і хочеться сміятися.
Дерева по коліна у воді перед вцілілим пішохідним мостом через Десну в Чернігів. При воротях із лебедями та левами по селах
Полтавщини мліють відра яблук та абрикос. Над Хаджибейським лиманом засмагла пара порається коло старої лози у вечірньому
світлі — схоже на народну ікону. Фари вихоплюють кам'янички в садках на околиці Львова: тут легко уявити вечірні збори підпільного
товариства чи стрілецький картярський гурток. Ластів'яча зграя виграє над мокрою левадою при самому кордоні.
Минулого року текст Радіодиктанту національної єдності-2022 «Твій дім» написала Ірина Цілик, українська письменниця і режисерка,
 членкиня Українського ПЕНу, а читала — народна артистка, Герой України Ада Роговцева.
Радіодиктант торік написали понад півмільйона людей на всіх шести континентах, разом з ученими на станції «Академік Вернадський»
в Антарктиді. На перевірку тексту Радіодиктанту на Українське Радіо загалом надійшло понад 30 тисяч електронних листів і майже
10 тисяч паперових. Редакція Українського Радіо отримала листи з усіх куточків України, разом з тимчасово окупованими територіями,
а також із понад двадцяти іноземних країн.Суспільне Мовлення — незалежна медіакомпанія з потужним охопленням на всіх платформах:
телеканали Перший, Суспільне Новини, Суспільне Культура, Суспільне Спорт і національна мережа місцевих каналів; радіостанції
Українське Радіо, Радіо Промінь, Радіо Культура, Радіоточка. Лише перевірені новини читайте на сайті suspilne.media,
на національних і місцевих діджитал-платформах. Ми мовимо мовами нацспільнот, представляємо Україну на Євробаченні,
розвиваємо дитячий ресурс «Бробакс», навчаємо медіаспільноту в Академії Суспільного Мовлення. Захищаємо свободи в Україні.